Czterokondygnacyjny budynek, w którym mieściło się kino powstał na Powszechną Wystawę Krajową[1]. Został wybudowany w latach 1928–1929 według projektu Sylwestra Pajzderskiego, jako budynek mieszkalno-usługowy z salą teatralną (kinową) dla Towarzystwa Czytelni Ludowych[2]. Składał się z dwóch położonych prostopadle skrzydeł – od strony ul. Bukowskiej, naprzeciwko Hali Reprezentacyjnej Międzynarodowych Targów Poznańskich, oraz od strony ul. Franklina Roosevelta – pomiędzy którymi znajdowała się sala kina. W budynku prócz kina mieściła się również restauracja, księgarnia oraz 37 mieszkań dla pracowników PKO[1]. Lokale na pierwszym piętrze miały charakterystyczne półokrągłe okna.

W pobliżu budynku znajdowała się zbudowana w 1910 drukarnia Concordia[3], Osiedle Vesty z lat 1936–1937 zbudowane dla pracowników Towarzystwa Ubezpieczeń Wzajemnych Vesta[4] oraz oddany do użytku w 1964 Dom Studencki Jowita, nazywany potocznie „Akumulatorami”[5].

Początkowo w budynku znajdowała się reprezentacyjna restauracja „Bałtycka”, zamieniona później w bar „Uniwersalny”. W ostatnim okresie lokal funkcjonował jako bar mleczny „Przysmak”[1]. W budynku mieściła się również księgarnia i sklep Cepelii[6].

Rozbiórka budynku rozpoczęła się w listopadzie 2003[7]. Na jego miejscu od strony ul. Bukowskiej zbudowany został pierwszy w Poznaniu hotel 5-gwiazdkowy – hotel Sheraton Poznań (otwarty w 2006)[8], natomiast od strony ul. Roosevelta powstało Centrum Obsługi Biznesu „Bałtyk”[9], w którym planowane jest otwarcie małej sali projekcyjnej pod historyczną nazwą[10].

Pomimo zburzenia obiektu, nazwa „Bałtyk” jest nadal obecna w przestrzeni Poznania – nazwę taką mają przystanki tramwajowe i autobusowe na ul. Bukowskiej[11]. Przy przystankach znajduje się również tablica Systemu Informacji Miejskiej upamiętniająca budynek[2].