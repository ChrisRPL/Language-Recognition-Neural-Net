Rozpoczął karierę piłkarską w wieku 6 lat, w klubie PAE Ergotelis, do którego zapisał go jego ojciec. Z drużyna seniorską trenował już w wieku 14 lat, natomiast rok później, jako piętnastolatek, 1 lipca 2007 podpisał swój pierwszy zawodowy kontrakt z seniorskim zespołem tej drużyny, która występowała wówczas w Superleague Ellada[2]. W sezonie 2007/2008 zajął z tym klubem 14. miejsce – ostatnie, które dawało utrzymanie się w lidze[3]. W następnym sezonie jego drużyna poprawiła swoją lokatę – zajęła 9. miejsce[4]. W sezonie 2009/2010 razem z zespołem uplasowali się na 11. pozycji[5]. W kolejnym sezonie osiągnął z Egrotelisem najlepsze miejsce – zajęli 8. lokatę[6]. W sezonie 2011/2012 uplasował się z zespołem dopiero na 14. pozycji, która oznaczała spadek do II ligi[7].

30 lipca 2012 roku na zasadzie wolnego transferu przeszedł do rosyjskiego klubu Amkar Perm, występującym wówczas w Priemjer-Lidze[8]. W sezonie 2012/2013 zajął z tym zespołem 11. miejsce[9]. Wystąpił w tych rozgrywkach w 9 spotkaniach i nie strzelił żadnej bramki. Po tym sezonie powrócił do ojczyzny. 30 lipca 2013 roku na zasadzie wolnego transferu przeszedł do Panathinaikosu[10].

W sezonie 2013/2014 zajął z zespołem 4. pozycję, która dawała szansę gry w barażach o miejsce w eliminacjach do Ligi Mistrzów. W barażach jego drużyna zajęła 1. miejsce, dzięki czemu mogła zagrać w tych eliminacjach[11]. Mecze III rundy kwalifikacyjnej do Ligi Mistrzów odbyły się 30 lipca i 5 sierpnia 2014 roku. Karelis w pierwszym spotkaniu ze Standardem Liège na wyjeździe zagrał ostatnie 19 minut, a jego zespół bezbramkowo zremisował. W meczu rewanżowym na swoim stadionie piłkarz rozegrał ostatnie 34 minuty spotkania, a jego drużyna przegrała 1–2. Panathinaikos przegrał ten dwumecz i ostatecznie odpadł z tych rozgrywek[12]. 12 stycznia 2016 podpisał 3,5-letni kontrakt z belgijskim KRC Genk z możliwością przedłużenia o rok[13][14]. W ramach podpisanej umowy Panathinaikos zagwarantował sobie 16% kwoty od następnego transferu zawodnika.