Kariera naukowa
W 1996 roku ukończył studia prawnicze na Wydziale Prawa i Administracji Uniwersytetu Jagiellońskiego[1]. Tytuł magistra uzyskał na podstawie pracy Instytucja czynnego żalu w prawie karnym skarbowym. Rozważania de lege lata i de lege ferenda napisanej pod kierunkiem profesora Andrzeja Zolla[1]. W latach 1997–1999 odbywał aplikację sędziowską w Krakowie[1]. 11 grudnia 2000 uzyskał tytuł doktora nauk prawnych na podstawie rozprawy doktorskiej Przepadek przedmiotów w prawie karnym (zagadnienia materialnoprawne), również przygotowanej pod patronatem prof. Zolla[1]. 7 grudnia 2009 na podstawie monografii Model nadzwyczajnego złagodzenia kary w polskim systemie prawa karnego (analiza dogmatyczna w ujęciu materialnoprawnym) uzyskał stopień naukowy doktora habilitowanego nauk prawnych ze specjalnością prawo karne[1].

Dydaktyka
W latach 2000–2006 był wykładowcą z zakresu prawa karnego materialnego na Wydziale Prawa Uniwersytetu Kardynała Stefana Wyszyńskiego w Warszawie[1]. W roku akademickim 2017/2018 prowadził na Wydziale Prawa i Administracji UJ wykład z prawa wykroczeń oraz wykłady na studiach podyplomowych na Uniwersytecie Wrocławskim i Szkole Głównej Handlowej w Warszawie[1][2]. Wykłada też w Krajowej Szkole Sądownictwa i Prokuratury[2].

Inna działalność
Był członkiem Zespołu Prawa Karnego Skarbowego utworzonego w 1999 roku w ramach Komisji ds. Reformy Prawa Karnego przy Ministrze Sprawiedliwości. Zespół opracowywał projekt ustawy kodeks karny skarbowy[1].

Jest arbitrem Trybunału Arbitrażowego ds. Sportu przy Polskim Komitecie Olimpijskim oraz redaktorem naczelnym periodyku Czasopisma Prawa Karnego i Nauk Penalnych wydawanego przez Polską Akademię Umiejętności w Krakowie[2]. Prowadzi własną kancelarię adwokacką[2]. Od 2013 roku jest przewodniczącym Komisji Rewizyjnej Krakowskiej Izby Adwokackiej[1]. Zasiada w Komisji Bioetycznej przy Okręgowej Izbie Lekarskiej w Krakowie[1].

Został wybrany na członka Komitetu Nauk Prawnych Polskiej Akademii Nauk kadencji 2020–2023[3].