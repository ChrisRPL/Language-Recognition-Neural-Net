Figlio di Loretta Snyder, casalinga, e Charles E. Johnson, un idraulico poi venditore immobiliare, aveva ascendenti europei poiché il padre era un immigrato dalla Svezia e la famiglia della madre, tedesco-statunitense della Pennsylvania, era di origine olandese.

Van Johnson iniziò la carriera artistica come ballerino di fila a Broadway[1] e, all'inizio degli anni quaranta venne messo sotto contratto dalla MGM, che gli affidò il ruolo del dottor Kildare, in sostituzione di Lew Ayres, nella popolare serie di film incentrati sui casi di Kildare e del dottor Gillespie (Lionel Barrymore)[2]. Il successo per Johnson fu immediato e la MGM lo impiegò in alcune fra le più celebri pellicole di propaganda bellica del periodo, come Joe il pilota (1943) e Missione segreta (1944), entrambi al fianco di Spencer Tracy, e La commedia umana (1943)[2].


La residenza dell'attore a Palm Springs
Con il suo viso cosparso di lentiggini, i capelli rossi e il sorriso esuberante e comunicativo, Johnson divenne inoltre un interprete ideale per la commedia e il musical[1]. Idolo dei teenager, consolidò la sua fama di "ragazzo della porta accanto"[1] in pellicole quali Due ragazze e un marinaio (1944), I fidanzati sconosciuti (1949), accanto a Judy Garland, La duchessa dell'Idaho (1950), al fianco di Esther Williams. Nel dopoguerra tornò ancora al film bellico in Bastogne (1949) di William Wellman e, negli anni successivi, riuscì con successo a evitare di restare confinato nel cliché iniziale, dando ottime interpretazioni in ruoli più complessi e maturi, come quello del sottotenente di vascello Maryk nel film L'ammutinamento del Caine (1954)[1], in cui recitò al fianco di Humphrey Bogart. Recitò inoltre nei drammatici Il fondo della bottiglia (1956) e 23 passi dal delitto (1956), pur non abbandonando altri generi. Apparve infatti ancora nel musical Brigadoon (1954), in cui ballò con Gene Kelly e Cyd Charisse, e nel sentimentale L'ultima volta che vidi Parigi (1954), in cui formò una romantica coppia con Elizabeth Taylor.

Dall'inizio degli anni sessanta Johnson tornò al teatro e si dedicò in prevalenza alla televisione, pur concedendosi un ritorno al cinema nella commedia Appuntamento sotto il letto (1968)[2], in cui fu la spalla dei protagonisti Henry Fonda e Lucille Ball. Tra le sue ultime apparizioni quella nella La rosa purpurea del Cairo (1987), nel ruolo di Larry Wilde. Morì a 92 anni e fu cremato.